Craig Larmanin ja Bas Vodden kirjoittama Lean Primer on lyhyehkö opas lean-ajatteluun. Lean on Toyotan kehittämä tapa työskennellä. Se tehostaa työtä, mutta ei perinteisin "tehostuskeinoin". Sen sijaan, että kaikki työntekijät, koneet tai linjastot toimisivat täydellä teholla mahdollisimman suuren osan ajasta, Lean painottaa asiakkaalle päätyvän tuotteen valmistusprosessin tehostamista ja toiminnan jatkuvaa kehittämistä.
Leanin voima ei ole vain työkaluissa, vaan laajemmassa yrityskulttuurissa. Leanin kaksi peruspilaria ovat jatkuva kehittyminen ja ihmisten kunnioitus. Jatkuvaan kehittymiseen liittyy uuden oppiminen, vallitsevan tilan kyseenalaistaminen ja valmius muutoksiin.
Leanin tavoitteena on tuottaa arvoa asiakkaalle ja yhteiskunnalle nopeasti, mutta kestävällä ja turvallisella tavalla. Leanin perustana on johtajaportaan lean-ajattelu: johtoporras on aktiivisesti läsnä ruohonjuuritason työssä ja heillä on siitä omakohtaista kokemusta pitkältä ajalta. Johtajat myös toimivat lean-mentoreina työntekijöilleen. Työntekijöihin luotetaan ja heidän kehitystään ja itsenäistä ongelmanratkaisukykyään tuetaan.
Leaniin kuuluu myös 14 periaatetta, joihin kuuluvat esimerkiksi pitkän tähtäimen filosofia, "virtauksen" edistäminen ja pull-systeemien käyttö. Lisäksi tuotekehityksen osalta tavoitteena on oppia ja kehittää omaa toimintaa kilpailijoita nopeammin.
